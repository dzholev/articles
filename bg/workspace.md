# Работното място

   * [Въведение](#въведение)
   * [Монитор](#монитор)
      * [Подсветка](#подсветка)
      * [Temporal dithering (FRC)](#temporal-dithering-frc)
      * [Размер и брой монитори](#размер-и-брой-монитори)
      * [За избора на монитор](#за-избора-на-монитор)
      * [Настройки](#настройки)
   * [Лаптоп](#лаптоп)
      * [Екран](#екран)
      * [Позиция](#позиция)
   * [Бюро](#бюро)
      * [Какво бюро](#какво-бюро)
      * [Позиция](#позиция-1)
   * [Стол](#стол)
   * [Мишка и клавиатура](#мишка-и-клавиатура)
   * [Светлина](#светлина)
   * [Въздух](#въздух)
   * [Шум](#шум)
   * [Заключение](#заключение)


## Въведение
Част от хората в наши дни работят на бюро, използвайки компютър. Понякога работата е съпроводена с оплаквания, като главоболие, парене и сълзене в очите, схващания и болки в ръката, рамото, кръста, врата и др. В този материал съм събрал различни възможни външни (т.е. не свързани с болест, а с околната среда) причини за тези проблеми и как евентуално могат да се решат.

Преди да започнем, бих искал да направя няколко уговорки:

1. Това не е научен документ. Не е и мета-анализ на такива. Този документ представлява систематизиран материал на базата на опита на 1 (един) човек + информация в Интернет, като е възможно за друг човек част от посочените решения да не работят или даже да са вредни - “Лекарството за един е отрова за друг”. Използвайте материала на собствена отговорност.

2. Аз съм програмист, и част от препоръките са специфични за работата на програмиста. Друга част са по-общи и според мен се отнасят за всеки човек, работещ на компютър.

3. Част от термините са само на английски, като не можах да намеря достатъчно добри аналози на български за тях – извинявам се за това.

## Монитор
Идеята в тази част от материала е да дам конкретни критерии, които да бъдат използвани при избора на монитор. Тези критерии са специфични за работа с текст и са (донякъде) различни от критериите за избор на монитор за предпечатна подготовка, дизайн, игри и т.н. Също така ще спомена и няколко важни за комфортната работа настройки.

### Подсветка
**Pulse-width modulation** (PWM) или **Широчинно-Импулсна Модулация** (ШИМ) е технологичен подход за управление на подсветката на монитора, като за яркост различна от максималната подсветката се гаси с определена честота. С други думи – монитора мига. Разбира се, човешкото око не може да улови тези мигания, но те не минават без последствия за някои хора. Според материали в мрежата, около 15% от хората имат проблем с наличието на ШИМ (според други материали процента е по-висок), като симптомите варират – мигрена, главоболие, гадене, болки в очите.

Това е и първият от критериите при избор на монитор:

**Критерий 1:** Без ШИМ в подсветката.

В мрежата има няколко много добри източника на информация, които тестват монитори и включват и проверка за ШИМ:

1. https://www.prad.de/ (Немски)
2. http://www.tftcentral.co.uk/ (Английски)

Ето и база данни с напълно и частично свободни от ШИМ монитори:
http://www.tftcentral.co.uk/articles/flicker_free_database.htm

### Temporal dithering (FRC)
В съвременните компютри се използват 24 бита (truecolor) за цветовете, които се показват на екрана, което отговаря на 16,7 милиона цвята. За всеки от основните цветове (червено, зелено, синьо) са заделени 8 бита (тук говорим за масовата част от мониторите и случаите на използване). Част от мониторите, обаче, могат да показват ефективно само 6 бита на цвят, затова има специални алгоритми, които превключват между определени цветове, за да създадат илюзията за нюансите, които не се поддържат от монитора. Това превключване на цветовете всъщност е пак вид мигане на екрана (различна от ШИМ) и е обозначено със съкращението FRC – Frame Rate Control.

При ШИМ има само една променлива, и това е честотата, с която мига подсветката. При FRC има различни алгоритми за синтезиране на липсващите нюанси, като тези алгоритми се различават между производителите на екрани, и понякога са различни в зависимост от модела. Общото е, че има случаи, при които това “мигане” може да предизвика симптоми, сходни на тези при ШИМ.

В мрежата има информация, която показва, че е възможно чрез настройки на видеокартата/ОС FRC да се изключи. Все пак, тук ще добавя критерий за липсата на това мигане с уговорката, че то може да се изключи или да го има, но да не действа по негативен начин на човек:

__Критерий 2*:__ Без FRC.

### Размер и брой монитори
Трудно може да се даде абсолютна стойност за оптималния размер на монитор, понеже различните хора седят на различно разстояние, имат различно възприятие и съответно могат да ползват малко по-големи или по-малки монитори, при които главата да не трябва да се завърта при четене на текст от монитора. При мен, този размер е около 24-25 инча. В момента ползвам 27 инчов монитор и той е голям за мен. 

**Критерий 3:** Размер на монитора, при който главата не трябва да се завърта когато се чете текст от единия край до другия край на монитора.

Бих искал да спомена още нещо, свързано с аспекта (отношението на широчината  към височината) на монитора. За офис приложения, най-добре е монитора да бъде 16:10. Това дава значително повече работна площ за диагонал, в сравнение с монитор, който е 16:9.

Тези, които са гледали филма “Парола: Риба меч”, вероятно си спомнят сцената, където героя на Хю Джакман работи на компютър със 7 монитора. За времето си това изглеждаше супер футуристично. В наши дни работата на няколко монитора се е превърнало почти в стандарт, като често се работи на два, а понякога и на три монитора (или 2 + монитор на лаптоп). Аз също работех на два монитора, като сред оплакванията, които имах, имаше и болки и схващане във врата. Оказа се, че понеже мониторите са разположени така, че краищата им се събираха пред мен, главата ми беше обърната или наляво, или надясно. При продължително седене с глава, завъртяна настрани, се появиха и проблеми с врата. Когато сложих единия монитор пред мен и работех основно на него (другия беше помощен), проблема с врата изчезна. Между другото, описаният проблем може да се появи и при ползването на т.нар. ultra-wide монитори. При тях екрана е много широк и при ползването му за офис приложения/програмиране, главата трябва да се завърти, за да чете по краищата му.

Използването на няколко монитора има и един недостатък – те предразполагат към т.нар. multitasking. Постоянното превключване между различни задачи действа негативно върху работата на мозъка и води до нарушения в концентрацията и възможностите за продължително, фокусирано мислене. Затова след време се отказах от ползването на втори монитор и оставих само един монитор пред мен. Това е лично решение, мога да го препоръчам, но всеки ще реши за себе си дали да се вслуша в тази препоръка.

__Критерий 4*:__ Ползване на един монитор.

### За избора на монитор
Преди време избирах нов монитор и бях харесал конкретен модел, който отговаряше на (почти) всичките ми критерии – без PWM, истински 8-битов цвят, 24 инчов. Монитора също така беше събрал позитивни ревюта в мрежата и изглеждаше като много добър избор. На живо картината му ме впечатли с “дълбокото” черно и отличния контраст (ползваше VA матрица) – филмите и снимките изглеждаха прекрасно на него. Проблема се появи, когато се опитах да чета текст на екрана. Поради силния контраст, четенето от този монитор буквално причиняваше болка в очите ми.

Препоръката ми е – преди да закупите монитор, изпробвайте го за това, за което ще го ползвате. В идеалния случай човек би пробвал монитора за един-два дни, за да придобие пълна представа дали монитора е подходящ за работата, която е предвиден.

### Настройки
След избирането на монитор, той трябва да бъде настроен по подходящия начин, за да бъде удобен за работа и да има минимално негативно въздействие върху човек.

**1. Позиция:** Това беше споменато по-горе, но ще го повторя пак – монитора трябва да бъде позициониран точно по средата пред човек, без да бъде поставен отляво или отдясно. Подобно странично разположение е често срещано в front-office среда, където работещите комуникират с клиенти. В тези случаи мога да препоръчам когато се ползва компютъра за по-дълъг период от време, цялото тяло да се завърта в посока на монитора, за да може главата да бъде в неутрално положение (гледаща право напред, без да е завъртяна настрани).

**2. Височина:** Оптималната височина, на която да бъде поставен даден монитор, би трябвало да доведе до позиция на главата, при която тя не е повдигната нагоре или наведена надолу. Има няколко школи и съответно теории на колко високо трябва да бъде поставен монитора, за да бъде постигната такава височина. Според една от теориите, гледайки хоризонтално би трябвало да се вижда горния ръб на монитора и той да бъде леко наведен назад. По този начин очите гледат леко надолу (около 15 градуса) към центъра на монитора. Според други школи, горното правило е възникнало във времената, когато мониторите не са били много големи и при сегашните размери трябва да се ползват друго правило, защото когато очите трябва да гледат надолу под по-голям ъгъл, това води до навеждане на главата и последващи приблеми с врата и раменете. Моята препоръка е монитора да се постави така, че между 1/3 и 1/4 от него да бъде над хоризонталната зрителна линия и той да бъде леко наведен назад. Тук всеки е необходимо да  експериментира с различни височини, като се самонаблюдава за напрежение във врата при продължителна работа.

*Забележка:* Стойките на повечето монитори имат доста ограничен диапазон на настройване по вертикала, така че може да се наложи поставянето на монитора на допълнителна поставка (или на един-два пакета принтерна хартия, ако няма поставка под ръка).

**3. Цветова температура:** Цветовете, които показва даден монитор, могат да бъдат с определена тоналност, в зависимост от избраната цветова температура. Когато е избрана по-ниска температура, цветовете са по-топли и жълтеят, а когато е избрана по-висока температура, цветовете са по-студени и синеят. В зависимост от околната светлина е добре цветовете на монитора да бъдат в подходящата температура (по-студени през светлата част и по-топли през тъмната част на денонощието), за да може изображението да бъде възприемано от човек с адекватни цветове. Тук мога да препоръчам една програма, която автоматично настройва монитора в съответната за текущата част от денонощието цветова температура – казва се __f.lux__.

Изборът на по-топли цветове за вечерното ползване на монитора има и един (позитивен) страничен ефект върху намаляването на синята светлина, идваща от монитора. Светлината в синия спектър влияе върху циркадният ритъм на организма и това е причината ползването на монитор/телевизор/таблет/телефон късно вечер да е свързано с нарушения в съня.

**4. Шрифт:** Изборът на шрифт и настройването му оказват влияние върху натоварването върху очите и мозъка при продължителна работа пред монитора. Колкото повече детайли има в даден шрифт – завъртулки, наклон, т.н. толкова повече работа трябва да свърши мозъка, за да разпознае символите на екрана. При продължителна работа това резултира в умствена умора. Експертите препоръчват да се използват sans-serif шрифтове, лесни за четене от екран, например: Arial, Helvetica, Trebuchet, Lucida Sans, Verdana, Noto Sans.
Размерът на шрифта също оказва влияние при продължителна работа. Според едно правило, човек трябва да сложи размер на шрифта равен на три пъти размера на най-малкия шрифт, който може да прочете на даден монитор. Това е ориентировъчно правило, и аз бих препоръчал следният тест за определяне дали шрифта е достатъчно голям: покажете на екрана произволен текст с избрания размер. Затворете очи и ги насочете към произволно място на екрана. След това ги отворете и обърнете внимание дали от момента на отваряне на очите до прочитането на думата, върху която е бил погледа ви, е изминало много време. Други важни въпроси са – присвихте ли очи, имаше ли напрежение, някакъв момент на настройка? Ако отговорът е “да”, добре е да увеличите размера и да опитате отново. Подходящ размер на шрифта е този, при който прочитате думата веднага, без никакво усилие и напрежение в очите.

## Лаптоп
### Екран
За екрана на лаптопа важат същите критерии и настройки, които бяха споменати по-горе. Добър източник на информация за екрана (и другите компоненти) на даден лаптоп може да бъде намерен на този адрес:
https://www.notebookcheck.net/

### Позиция
Не препоръчвам директното използване на лаптоп за дълъг период от време. Извън инцидентното използване в среща, на летище или по време на конференция например, лаптопа е добре да се използва с външен монитор, мишка и клавиатура – в идеалният случай през докинг станция/порт-репликатор. Като изключение може да се използва поставка за лаптоп, която повдига екрана му до нивото на очите (но външната клавиатура и евентуално мишка остават като необходимост).

Директното използване на лаптопа означава, че той е поставен на масата или бюрото, и екрана му е ниско долу. Погледа на човек се насочва надолу, следва навеждане на главата и едно характерно “прегърбване”, което резултира в проблеми с врата, раменете и гърба. Ситуацията е още по-зле, ако лаптопа бъде поставен върху коленете. Тогава, към засиленото прегърбване (понеже лаптопа е поставен по-ниско в сравнение с маса/бюро) и гореспоменатите проблеми, се добавя и увеличаване на температурата в областта на малкия таз, което води до проблеми с фертилността при мъжете.
Използването на екрана на лаптопа като 2-ри или 3-ти монитор е добре да бъде само със стойка, която повдига лаптопа и изравнява горе-долу екрана му с основния монитор.

## Бюро
### Какво бюро
Има много изследвания върху негативния ефект  от продължителното седене, затова силно препоръчвам използването на бюро с механизъм за регулиране на височината. Това позволява работа както седнал, така и изправен. Според изследване на Корнелският университет, най-полезната комбинация е 20-8-2:
- 20 минути работа седнал;
- 8 минути работа изправен;
- 2 минути движение (ходене).

Всякакви крайности (само седнал, само изправен) водят до различни здравословни проблеми. За детайли: http://ergo.human.cornell.edu/cuesitstand.html
Също така препоръчвам това видео по темата: https://www.youtube.com/watch?v=oNN-LqngvIE

Посоченият режим не е абсолютен, и според мен човек не трябва да използва часовник с аларма за напомняне, понеже това ще го разсейва и ще пречи на концентрацията. По-добър вариант е предварително да се планира работата на “малки” задачи, които да определят ритъма кога човек седи или е прав. Разбира се, тогава човек няма да изпълнява перфектната комбинация 20-8-2, но все пак ще има раздвижване и няма да се прекарва часове само седнал или само прав.

В случай, че няма възможност за работа на такова бюро (или на вдигаща се платформа, както е показано във видеото), мога да препоръчам да се използва всяка една възможност за изправяне и раздвижване. Например, вместо да се ползва бутилка с вода, да се ползва само чаша и така ще има редовни разходки за наливане на вода. Ако трябва да се обсъди нещо с колега от стаята, човек може да се изправи и да отиде до него – така няма нужда да се говори високо и не се пречи на останалите.

Друг важен аспект при бюрата е формата на плота. Личното ми мнение е, че най-добрият вариант е Г-образната форма на плот, където ръката, която държи мишката, има опора в лакета. Това премахва напрежението в рамото, трапеца и горната част на гърба от страната на ръката, която държи мишката. По отношение на предмишницата и китката ще обсъдим в детайли по-надолу в документа, в секцията за мишката.

### Позиция
Идеалната позиция на бюрото е, когато то е разположено перпендикулярно на прозорците и по този начин светлината идва странично към монитора. Когато бюрото е разположено успоредно на прозорците, външната светлина или ще свети в монитора, или в очите на работещия – и двата варианта не са добри. Като допълнителен ефект, разполагането на бюрото перпендикулярно на прозорците дава възможност външната светлина да влиза свободно в помещението и го прави по-светло. В случай, че на повече от една от стените има прозорци, човек трябва да избере разположение на бюрото, при което има минимален отблясък на външната светлина от монитора, и в същото време не свети в очите. Разбира се, тук роля играят и какви щори има на прозорците.

При избора на позиция на бюрото е добре то да не бъде поставено срещу стена. Причината е, че при подобна позиция очите на човек нямат възможност лесно да променят фокуса си, гледайки и далечни обекти. За облекчаване на напрежението в очите е добре от време на време те да се фокусират върху далечни обекти. На запад е широко разпространено правилото 20-20-20: на всеки 20 минути очите се фокусират за 20 секунди на 20 фута (~ 6 метра). Това, което аз правя, докато изчаквам бюрото да се вдигне (което при бюрата с електродвигател отнема време), е: избирам някакъв обект в края на стаята и го гледам докато погледа ми успее да го фокусира. Понякога това отнема повече време, отколкото е необходимо на бюрото да се вдигне.

Говорейки за профилактиката на очите, добре е също така на бюрото да има растение с месести, зелени листа. От време на време очите могат да се спират на него и това ще помогне на очите да си починат, а и помага за успокояване на нервната система. Добре е когато погледа се спре на растението, човек волево да мигне няколко пъти, за да може роговицата на очите да се овлажни.

## Стол
На пазара се предлагат широка гама столове, като едни от най-известните производители са: Herman Miller, Humanscale, Steelcase и др. Има различни модели, на различни цени, с възможности да се регулират различни параметри на стола. Моят съвет е да се изпробва на място и по възможност няколко модела, преди да се направи избор. Решението е изключително индивидуално и не винаги по-скъпият стол дава по-добро усещане при седене. Колкото и добър стол да се вземе, обаче, необходимостта от регулярно ставане и раздвижване не се елиминира – стола не е заместител на движението.

В допъление – ето едно видео как да се седи с правилна позиция на тялото: https://www.youtube.com/watch?v=kx0c6JGTrUQ

## Мишка и клавиатура
При продължителна работа с компютър при някои хора се развиват заболявания, свързани с повтарящите се движения с ръцете при работа с клавиатура и мишка. Английският термин е RSI – Repetitive Strain Injury, като това е обобщаващ термин за редица заболявания: "Синдром на карпалния канал", тендовагинит и т.н.
Засягат се основно китката, пръстите на ръцете и предмишниците, като симптомите включват изтръпване, слабост, подуване и болезненост.

В индустрията се предлагат продукти, за които се твърди, че предпазват от развиването на RSI, но подобно на столовете, никой продукт, колкото и да е добър, не може да замени правилният режим и регулярна почивка. Ето няколко съвета които, поне според мен, имат добро превантивно действие:

1. При работа с клавиатура и мишка китката трябва да е изправена, без да се сгъва под ъгъл спрямо предмишницата. При някои хора използването на пад със силиконова възглавничка помага при работата с мишка, а наличието на подложка на клавиатурата помага за изправеното положение на китките.
2. Ползването на вертикална мишка помага за по-естествена позиция на предмишницата и намалява напрежението в китката (и тогава ползването на пад със силиконова възглавничка не е необходим). Понеже подобен вид мишки не са удобни на всеки, като компромисен вариант може да се използва мишка при която наклона е около 45 градуса спрямо плота. 
3. Без резки движения и блъскане при работата с мишка и клавиатура. Мишката да не се стиска, а да се държи леко.
4. Регулярна почивка и раздвижване на ръцете. Може да се съчетае с 2-те минути раздвижване от 20-8-2.
5. В мрежата могат да се намерят различни комплекси от упражнения за ръцете. През годините съм ползвал комплекса от 5 загряващи упражнения за китките от Айкидо, но за съжаление не намерих подходящо видео. Важното е раздвижването да бъде редовно – поне 2, 3 пъти на ден.

## Светлина
Светлината на работното място е пряко свързана със способността да се концентрираме и влияе на мотивацията и настроението. В ЕС е приет стандарт за осветеност на работното място: EN 12464-1. Тук няма да обсъждаме този стандарт, а ще се спрем на въпроса с източниците на светлина.

От всички възможни варианти, най-добрият е да се избере естествената светлина, идваща от слънцето. Добре осветения от слънцето офис е както приятно място за работа, така и ще има по-малки сметки за ток, използван за осветление. Под въздействието на естествената светлина, човешката кожа синтезира витамин Д, който е важен за здравето. Разбира се, не трябва да се прекалява и да се работи под директна слънчева светлина, която заслепява и загрява прекомерно тялото през лятото. Също така, смесването на естествена и изкуствена светлина не се препоръчва, така че избирайте или едната, или другата при осветяване на работното място.

При изкуствените източници на светлина има няколко варианта: LED, флуоресцентни, халогенни или крушки с нажежаема жичка.

При LED крушките е важно да се избере вариант, при който спектъра на излъчваната светлина е близко до естествената (т.е. с филтър, който не пропуска синята светлина и УВ лъчи). Друг важен момент е ШИМ, който обсъждахме в секцията за мониторите. Списък с изтествани LED лампи може да бъде намерен тук:
https://www.derlichtpeter.de/de/lichtflimmern/markttests/

Имайте предвид, че дори да изберете крушки без ШИМ, ако използвате димер за регулиране силата на осветеност, това ще резултира в използването на ШИМ и евентуални проблеми при чувствителните към ШИМ хора.

Някои от флуоресцентните крушки имат сходен проблем със ШИМ, като светлината им е с доста различен спектър от този на естествената светлина. Има информация в мрежата, че те излъчват доста УВ лъчи, и могат да причинят здравословни проблеми при продължително използване. Ако изберете такива крушки за осветление, избирайте крушки без живак и е добре да ги изпробвате за по-дълъг период от време и да прецените за себе си дали се чувствате комфортно.

Халогенните крушки и тези с нажежаема жичка нямат гореспоменатите проблеми с ШИМ и УВ лъчи, но те са енергийно неефективни, и с по-кратък живот.

## Въздух
Когато човек диша, той отделя въглероден диоксид (CO2). Множество изследвания са доказали, че повишаването на нивото на CO2 във въздуха води до негативен ефект върху когнитивните способности на човек. Затова е необходимо често проветряване на работните помещения, или използването на централна вентилация.

Симптомите за повишени нива на CO2 са: сънливост, лесна уморяемост, липса на яснота в мисленето и обърканост, главоболие.

## Шум
Последният фактор, на който ще се спра, е шума. Има различни видове шум, и не всичките имат негативно въздействие върху здравето на човек. Някои типове шум с естествен произход, напр. шум на листа, шум на морски вълни, действат положително на човек.

При работа в офис, основният шум, с който се сблъскваме, са разговорите, които се водят около нас. Това е особено силно изразено в т. нар. open space. Излагането на такъв шум обикновено резултира в главоболие и ниска продуктивност, предизвикана от честото разсейване, което предизвиква.

За съжаление не мога да предложа добро решение на този проблем. Използването на антифони за дълъг период от време е некомфортно. Използването на тапи за уши предизвиква избутването обратно към ухото на ушната кал, което може да предизвика запушване на ушите и тинитус. Ползването на слушалки (и слушането на музика) за дълъг период от време може да доведе до частична загуба на слух, и не е толкова ефективно за заглушаване на околния шум (да не говорим, че понякога човек има нужда от тишина). Друг вариант е наличието на някакво internal policy, при което всякакви разговори и срещи се случват извън помещенията, предназначени за работа. Това обаче би потиснало естествения ход на комуникация между хората и не мисля, че е добър вариант. Има специални шумопоглъщащи материали, но те не могат ефективно да решат проблема, особено в големи, отворени помещения.

Друг вариант е използването на стаи с 4-6 работни места. Това дава някакъв баланс между възможността за комуникация между хората и осигуряването на спокойна работна атмосфера. Този вариант обаче е по-скъп от open space-а и не всяка компания би се спряла на него.

## Заключение
Част от съветите в този документ могат да се реализират лесно. Друга част са извън контрола на човек и зависят от други хора. За тези от вас, които търсят идеи как да подходят при разговорите с тези хора, препоръчвам това видео:

https://www.ted.com/talks/adam_galinsky_how_to_speak_up_for_yourself

Надявам се, че този документ е бил полезен. Ще се радвам да получа обратна връзка за съдържанието – какво ви хареса, с какво не сте съгласни, какво липсва?

За контакти: d.dzholev (at) gmail.com


© Добромир Джолев

9 декември 2018
